<html><head><meta http-equiv="Content-Type" content="text/html; charset=ISO-8859-1"><title>3. Usare il Software Libero in Italia</title><link rel="stylesheet" type="text/css" href="style.css"><meta name="generator" content="DocBook XSL Stylesheets V1.79.1"><link rel="home" href="index.html" title="Italian HOWTO"><link rel="up" href="index.html" title="Italian HOWTO"><link rel="prev" href="ar01s02.html" title="2. Terminologia"><link rel="next" href="ar01s04.html" title="4. Gruppi di utenti e progetti"></head><body bgcolor="white" text="black" link="#0000FF" vlink="#840084" alink="#0000FF"><div class="navheader"><table width="100%" summary="Navigation header"><tr><th colspan="3" align="center">3. Usare il Software Libero in Italia</th></tr><tr><td width="20%" align="left"><a accesskey="p" href="ar01s02.html">Indietro</a> </td><th width="60%" align="center"> </th><td width="20%" align="right"> <a accesskey="n" href="ar01s04.html">Avanti</a></td></tr></table><hr></div><div class="sect1"><div class="titlepage"><div><div><h2 class="title" style="clear: both"><a name="usare"></a>3. Usare il Software Libero in Italia</h2></div></div></div><p>Come avviene il primo incontro con il <span class="emphasis"><em>Software
  Libero</em></span>?</p><p>Spesso, un utente sente parlare di questo "nuovo" sistema operativo
  chiamato <span class="emphasis"><em>Linux</em></span> da un amico, da qualche collega,
  leggendo un articolo su qualche rivista del settore o meno o per qualche
  altra via. Il sistema operativo GNU/Linux è infatti uscito dai circoli
  ristretti degli esordi, limitati quasi esclusivamente all'ambito
  accademico e agli utenti avanzati, così italianamente denominati
  "smanettoni", per diventare un fenomeno in grado di coinvolgere decine di
  migliaia di persone in ogni ambito (casalingo, lavorativo, educativo),
  coinvolgendo di fatto una percentuale significativa ed in costante aumento
  di utenti.</p><div class="sect2"><div class="titlepage"><div><div><h3 class="title"><a name="iniziare"></a>3.1. Il difficile è iniziare</h3></div></div></div><p>Un utente scopre, in qualche modo, l'esistenza del sistema
    operativo GNU/Linux e, se sufficientemente ardimentoso, decide di
    provarlo sul proprio computer: può essere spinto a farlo dalla propria
    curiosità, dall'insoddisfazione per gli strumenti informatici che fino
    ad allora ha utilizzato, da qualche genere di antipatia nei confronti
    delle principali case produttrici di software o per qualche altra
    ragione ancora. Qualunque sia il motivo che lo spinge, se un utente non
    può disporre del supporto diretto di qualche utilizzatore suo conoscente
    non può fare a meno di chiedersi da che parte cominciare per provare
    questo Linux.</p><p>La principale fonte di informazioni è Internet e questo è
    particolarmente vero per un sistema operativo nato e cresciuto in
    strettissimo rapporto con la rete: la ricerca presso un qualsiasi motore
    di ricerca di semplici frasi come "installare Linux" o "ottenere Linux"
    restituisce un'enorme quantità di risorse, la cui scrematura sarà il
    primo difficile passo per il nuovo utente.</p><p>Un utente che sia riuscito a capire come fare per installare
    GNU/Linux nel proprio computer e che sia riuscito in qualche modo a
    procurarselo può quindi compiere il grande passo ed installarlo.
    L'installazione e la configurazione del sistema operativo non sono però
    argomenti di competenza di questo documento, ad eccezione della parte
    relativa alla localizzazione (Cfr. <a class="link" href="ar01s07.html" title="7. Note sulla localizzazione italiana">Note sulla localizzazione italiana</a>); per informazioni relative
    all'installazione di una distribuzione GNU/Linux si rimanda quindi alla
    numerosa documentazione esistente (Cfr. <a class="link" href="ar01s06.html" title="6. Documentazione">Documentazione</a>).</p></div><div class="sect2"><div class="titlepage"><div><div><h3 class="title"><a name="incontro"></a>3.2. L'incontro con la comunità</h3></div></div></div><p>Il nuovo utente, che al giorno d'oggi non dovrebbe più incontrare
    grosse difficoltà nell'installazione e nella configurazione del sistema
    operativo, si trova di fronte un mondo che per lui è, normalmente,
    completamente nuovo: l'aspetto è diverso dai sistemi a cui era abituato
    e numerosi programmi si chiamano in modo diverso. L'enorme
    semplificazione delle interfacce grafiche avvenuta negli ultimi anni,
    unita alla disponibilità di un gran numero di programmi come
    <span class="emphasis"><em>OpenOffice.org</em></span> (<a class="ulink" href="http://www.openoffice.org/" target="_top">http://www.openoffice.org/</a>) e
    <span class="emphasis"><em>Mozilla</em></span> (<a class="ulink" href="http://www.mozilla.org/" target="_top">http://www.mozilla.org/</a>) su
    sistemi operativi diversi e, ovviamente, alla disponibilità in italiano
    del software installato dovrebbe, nella maggior parte dei casi, aiutare
    il nuovo utente a sopravvivere al primo impatto con il nuovo
    sistema.</p><p>L'utente che vuole conoscere un po' più del proprio nuovo sistema
    operativo o che desidera risolvere alcuni problemi a volte banali, ma
    per lui di difficilissima soluzione a causa della novità del sistema,
    non ha quindi altra strada che ricercare ulteriori informazioni
    utilizzando, naturalmente, soprattutto Internet. Diventa facile, a
    questo punto, imbattersi in qualche area di discussione (Cfr. <a class="link" href="ar01s05.html" title="5. Aree di discussione pubbliche in lingua italiana">Aree di discussione pubbliche in lingua italiana</a>), scegliendo
    frequentemente quella del gruppo di utenti geograficamente più vicino
    (Cfr. <a class="link" href="ar01s04.html" title="4. Gruppi di utenti e progetti">Gruppi di utenti e progetti</a>).</p><p>A dire il vero, bisogna ammettere che l'incontro con gli altri
    utilizzatori di GNU/Linux spesso precede l'installazione vera e propria,
    in virtù della raccolta di buona parte delle informazioni nelle prime
    ricerche proprio presso le onnipresenti aree di discussione pubbliche
    dei vari gruppi di utenti e progetti esistenti in Italia.</p></div><div class="sect2"><div class="titlepage"><div><div><h3 class="title"><a name="newbie"></a>3.3. Dalla parte del nuovo utente</h3></div></div></div><p>Un nuovo utente che inizia a frequentare i gruppi di utenti, prima
    telematicamente e poi, se ve ne sono, durante gli incontri dal vivo, può
    imparare moltissimo sul sistema che sta iniziando ad utilizzare.</p><p>Bisogna ammettere che l'approccio con la comunità può a volte
    essere non lineare: a parte l'elevato livello di litigiosità presente in
    alcune situazioni nelle varie aree di discussione (difetto legato
    strettamente alla natura telematica dello strumento), il nuovo utente
    può a volte subire la scarsa considerazione da parte di un numero per
    fortuna ridotto di utenti più esperti. Può capitare, infatti, che il
    nuovo utente riceva come risposta ad una sua domanda un laconico RTFM
    (Cfr. <a class="link" href="ar01s05.html#gergo" title="5.1. Gergo e consigli per l'uso">Gergo e consigli per l'uso</a>), del quale, magari,
    perfino ignora il significato.</p><p>Questo atteggiamento refrattario nei confronti nei nuovi utenti,
    che a volte può confluire anche nell'assenza di facili corsi
    introduttivi a loro dedicati, è sicuramente dovuto in buona parte al
    fatto che gli utenti più esperti si sono dovuti formare studiando in
    profondità la documentazione, soprattutto quella in lingua inglese.
    Questa loro formazione li rende giustamente avversi a quei nuovi utenti
    che pretendono la "pappa pronta", come se un'area di discussione
    pubblica fosse al loro servizio, ma evidentemente li rende qualche volta
    poco concilianti anche con quegli utenti genuinamente inesperti e che
    hanno quindi bisogno di essere guidati nei loro primi passi e che magari
    non dispongono di abbastanza tempo o conoscenze tecniche per usufruire
    al loro stesso modo della documentazione.</p><p>A parte questi casi, non numerosi, ma che però possono rendere la
    fruizione spiacevole per il nuovo utente ancora inesperto, l'interazione
    con gli altri utenti può risultare davvero gratificante, grazie
    soprattutto al supporto che la maggior parte degli utenti più esperti
    sarà lieto di fornire. Con costanza e dedizione, consultando
    naturalmente la preziosa documentazione esistente, l'utente può
    gradatamente migliorare le proprie conoscenze sul sistema GNU/Linux,
    riuscendo a diventare completamente autonomo.</p></div><div class="sect2"><div class="titlepage"><div><div><h3 class="title"><a name="aiutare"></a>3.4. Iniziare ad aiutare gli altri</h3></div></div></div><p>Una volta fatti i primi passi nel mondo di GNU/Linux, un utente
    che sia divenuto più esperto e che decida di frequentare costantemente
    le varie aree di discussione esistenti può trovarsi quindi nella
    situazione di essere a propria volta in grado di aiutare dei nuovi
    utenti, fornendo loro i consigli maturati con la propria esperienza,
    restituendo l'aiuto ricevuto a propria volta nell'arco della propria
    crescita e contribuendo quindi alla sempre maggiore diffusione di
    GNU/Linux e del Software Libero.</p><p>L'utente maturo può poi sicuramente collaborare con il proprio
    gruppo di utenti e con altre iniziative, italiane e non, partecipando
    all'organizzazione di eventi, incontri e quant'altro, in quell'ottica
    collaborativa che è fondamentale nella natura del Software
    Libero.</p><p>Un passo ulteriore che l'utente può compiere, se sufficientemente
    motivato, è quello di intervenire in prima persona al miglioramente del
    software esistente: non solo programmando o segnalando problemi dei
    programmi, ma anche partecipando a quei progetti di localizzazione (Cfr.
    <a class="link" href="ar01s07.html#progetti-localizzazione" title="7.2. Progetti di localizzazione">Progetti di
  localizzazione</a>) che tanto possono fare per
    aiutare i primi passi dei nuovi, futuri utenti.</p></div><div class="sect2"><div class="titlepage"><div><div><h3 class="title"><a name="quanti"></a>3.5. Quanti utenti in Italia?</h3></div></div></div><p>Il nuovo utente potrà aggiungere, se desidera, il proprio nome al
    <span class="emphasis"><em>Linux Counter</em></span> (<a class="ulink" href="http://counter.li.org/" target="_top">http://counter.li.org/</a>), un
    servizio che cerca di quantificare l'utilizzo nel mondo del sistema
    operativo GNU/Linux. È disponibile anche una statistica degli
    <span class="emphasis"><em>utenti italiani</em></span> (<a class="ulink" href="http://counter.li.org/reports/place.php?place=IT" target="_top">http://counter.li.org/reports/place.php?place=IT</a>)
    che, si ricordi, riguarda esclusivamente gli utenti registrati, ovvero
    una minima parte dell'utenza complessiva.</p><p>Quanti sono, quindi, gli utenti italiani? Una stima molto rozza si
    può ottenere applicando al citato elenco di utenti italiani la medesima
    proporzione usata sul <span class="emphasis"><em>Linux Counter</em></span> per la stima
    del numero reale di utenti nel mondo, il che darebbe un risultato di
    quasi 700.000 utenti italiani! Questo numero, si ricordi, è frutto di
    una stima molto rozza e la cifra reale potrebbe essere ben diversa, ma è
    comunque significativo di come in Italia vi siano oggi decine, forse
    centinaia di migliaia di utenti di GNU/Linux.</p><p>Un nuovo utente, pertanto, <span class="emphasis"><em>non è solo</em></span>, ma
    bensì è partecipe insieme a tantissime altre persone ad una vera e
    propria <span class="emphasis"><em>rivoluzione dell'informatica</em></span> che sta
    avvenendo nel nostro paese così come nel resto del mondo.</p></div></div><div class="navfooter"><hr><table width="100%" summary="Navigation footer"><tr><td width="40%" align="left"><a accesskey="p" href="ar01s02.html">Indietro</a> </td><td width="20%" align="center"> </td><td width="40%" align="right"> <a accesskey="n" href="ar01s04.html">Avanti</a></td></tr><tr><td width="40%" align="left" valign="top">2. Terminologia </td><td width="20%" align="center"><a accesskey="h" href="index.html">Partenza</a></td><td width="40%" align="right" valign="top"> 4. Gruppi di utenti e progetti</td></tr></table></div></body></html>
